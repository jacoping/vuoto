# Lo Spettacolo in luoghi di isolamento

Realtà / Proiezione

Distanza / Limite

Immaginario / immaginazione




“Immaginare il possibile”

Come può continuare ad esistere una funzione collettiva della cultura negli spazi urbani (e in particolare quelli accessibili nel proprio condominio) con i limiti attuali?

## Premessa

Ci siamo domandati tutti almeno una volta in questo periodo se lo status di isolamento non fosse l’occasione giusta per fermarsi a riflettere: riflettere sul “domani che sarà” alla fine di questa pandemia. Abbiamo iniziato a chiederci se e come il trauma del blocco totale si ripercuoterà a tutti i livelli sulla società, nella sfera lavorativa ma anche su quella delle relazioni e della fruizione degli spazi pubblici, in particolare nel contesto delle grandi e delle medie città.

Prendendo in esame numerosi articoli a riguardo ci sono visioni piuttosto illuminanti che prevedono un progressivo arrestamento del “sistema nervoso” planetario, del suo sistema economico in primo luogo, mettendo in discussione perfino il contesto sociale in cui (noi di questa generazione) siamo nati e cresciuti. Se prendiamo per un attivo in considerazione la possibilità di rinunciarci davvero allora bisogna immaginare un “nuovo possibile”, una nuova società che non sia la malinconica copia della normalità ormai alle nostre spalle ma che reclami con coraggio i traguardi mancati di quella precedente: l’ecologia, la coesione sociale, la ridistribuzione della ricchezza e del lavoro, uno sviluppo tecnologico sostenibile.

La realtà è che per iniziare a pensare ad un “nuovo possibile” bisogna immergersi in pieno in quello che stiamo affrontando e vivendo in prima persona, sentirci addosso il ruvido disagio del momento. Personalmente credo di essermi fatto accarezzare troppo da questa piacevole sensazione del “momento giusto” per riflettere su quello che sarà e ora proverò a rinunciarci temporaneamente. Credo di essere tra i “privilegiati”, per così dire, tra coloro che possono lavorare da casa, tra chi crede che ce la può fare a resistere finché la tempesta non sarà definitivamente passata. Non ho ancora realizzato in pieno che invece sono inerme, che c’è poco o nulla che posso fare e quindi tanto vale non fare nulla. Abbandonarsi alla noia come forma di autodifesa mentale, l’unico strumento psicologicamente davvero utile in questo momento per leggere il reale e reagire adeguatamente.
Rendiamoci davvero conto di quello che dovremmo fare e non possiamo fare, del luogo dove dovremmo essere e dove non possiamo essere. Ammettiamo che ci vorrebbe ben altro ma non possiamo averlo perché semplicemente non possiamo! La consapevolezza della “mancanza” credo sia alla base del vero processo di cambiamento.

## Verso una ritrovata socialità

Premesso questo “leggero” stato emotivo possiamo riprendere il discorso dell’“immaginare il possibile”. In particolare immaginare una fruizione collettiva della cultura negli spazi a nostra disposizione in quarantena partendo da un’esperienza individuale.

Le attuali condizioni di isolamento domestico ci obbligano a pensare un nuovo rapporto con noi stessi, i nostri affetti, i nostri pensieri ma anche i nostri oggetti e luoghi che ci circondano quotidianamente che fino ad ora aveva un ruolo minore nella nostra vita. Però c’è uno spazio che tra tutti abbiamo rivalutato maggiormente: il balcone. Un elemento architettonico rivoluzionario precedentemente considerato punto di demarcazione del confine domestico è ora il luogo della casa da dove è ancora possibile, anzi incentivata, la relazione di prossimità con i vicini (Ugo La Pietra, “Balcone”). Il balcone è stato da molti rivalutato come un “palcoscenico delle relazioni” dal quale è ancora possibile esprimersi, esibirsi e comunicare. In un nostro disegno per DOMUS abbiamo immortalato la “balconanza”, un termine coniato per descrivere questa emergente attività di relazione tra le persone dai balconi e dalle terrazze. Era l’ottavo giorno di quarantena e ci immaginavamo che queste attività potessero coinvolgere altri spazi di prossimità partendo dall’esperienza del singolo nel proprio appartamento e progressivamente raggiungere gli spazi condominiali, i cortili e le terrazze che a Roma in alcuni casi possono comprendere interi isolati. Perché non immaginare quindi un’incrementale riconquista degli spazi a nostra disposizione per la relazione e per le attività conviviali? Perché non pensare ad attività collettive che attraverso l’arte, la musica, il cinema e il teatro possono diventare uno strumento per favorire e rafforzare il rapporto di vicinanza e la solidarietà di quartiere? Questi piccoli allestimenti temporanei e spontanei si possono trasformare in grandi strumenti di ricucitura sociale e di crescita collettiva in un momento socialmente drammatico come quello che stiamo vivendo. L’organizzazione di questi eventi non è ovviamente permesso dalle norme in vigore per l’emergenza Covid-19 in questo momento, ciò nonostante potrebbero (dovrebbero) esserci nuove regole in un prossimo futuro quando, in assenza di un’alternativa, diventerà necessario a piccoli passi ritornare ad incontrarci e a confrontarci dal vivo. Solo a queste condizioni quando sarà possibile saremo davvero psicologicamente pronti a scendere dai nostri balconi e rincontrarci di nuovo nelle piazze, nei bar e negli uffici.

Il nostro però è solo un esercizio d’immaginazione, ora tocca a voi!
